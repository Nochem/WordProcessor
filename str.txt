Oscar Properties aktie har kollapsat på börsen. Stoppade utdelningar, revisorsvarningar och en vädjan till bolagets långivare om hjälp har skapat panik bland aktieägarna.

Men den största ägaren, vd och grundaren Oscar Engelbert, har i det tysta börjat bygga på ett nytt privat fastighetsimperium – vars värde numera väsentligen övergår det börsnoterade bolaget som bär hans förnamn.

Det som försatt Oscar Properties i den svåra ekonomiska situationen är den sjunkande efterfrågan på premiumlägenheter i framförallt Stockholmsområdet. Oscar Properties är inte ensamt – men hos konkurrenterna har aktieägarna skjutit till pengar för att rädda sina krisande fastighetsbolag, som Rutger Arnhults Klövern gjort i Tobin Properties.

Största ägare i Oscar Properties, grundaren och vd Oscar Engelbert, vill dock inte medverka i någon nyemission. I stället vill han att långivarna räddar bolaget ur krisen. Budet till långivarna är att bolaget kan räddas om de går med på att förlänga större delen av lånet i två år, ett förslag som långivarna ska ta ställning till på måndag.

    Jag har för avsikt att vi ska göra lite andra investeringar i mitt moderbolag.

Sparekonom Joakim Bornold på Söderberg & Partners sa nyligen till SvD att han tycker att det är bättre att ta den återbetalning man kan få så fort som möjligt. I synnerhet med tanke på att aktieägarna inte vill peta in egna pengar i räddningsaktionen.

Men ett sådant beslut skulle innebära mycket stora problem för bolaget, enligt vd Oscar Engelbert.

– Om vi inte får obligationslånen förlängda så har vi problem i verksamheten, sa han till SvD i samband med torsdagens stämma.

Men även om Oscar Properties skulle gå i konkurs, kommer vd:n själv knappast att gå lottlös ur krisen. Oscar Engelbert har redan fått ut drygt 600 miljoner kronor från Oscar Properties, enligt en sammanställning av Dagens Industri.

Oscar Engelbert äger sina aktier i Oscar Properties genom sitt privata bolag Parkgate, som tidigare var moderbolag i börsnoterade Oscar Properties-koncernen. Men efter att ha sålt av aktier är Parkgates (Oscar Engelberts) ägande i Oscar Properties under 50 procent och ingår därmed inte längre i koncernen. 